---
title: গবেষণায় এথিক্যাল ব্যাপার স্যাপার
authors: ["enayet"]
date: '2019-08-07'
lastmod: '2019-08-07'
slug: ethical-standard-in-human-subject-research
categories:
  - Blog
tags:
  - Research
  - Ethics
draft: true
toc: false
images: ["images/socialmedia.png"]
---

তিনটি দৃশ্য কল্পনা করুন —

১। খবরে প্রকাশ, কে বা কারা জরিপের নাম করে মানুষের বায়োমেট্রিক তথ্য যেমন ফিঙ্গারপ্রিন্ট সংগ্রহ করছে¹

২। ফেসবুকে আপনার বন্ধু একটি লিংক শেয়ার করেছে যাতে অজানা অচেনা একটি প্রতিষ্ঠান তাদের জরিপে অংশগ্রহণের আহ্বান করেছে

৩। বিশ্ববিদ্যালয়ের সহপাঠী তার বন্ধুর একাডেমিক গবেষণার জন্য পরিচালিত জরিপে অংশ নেয়ার আহ্বান জানিয়েছে
উল্লিখিত তিনটি দৃশ্যেই একটি বিষয় কমন রয়েছে। সেটি হল এরা আপনার কাছ থেকে তথ্য চায়। অর্থাৎ আপনাকে তাদের সম্ভাব্য গবেষণার বিষয়বস্তু বা সাবজেক্ট বানিয়ে তথ্য সংগ্রহ করতে চাইছে।

> প্রশ্ন হল এ ধরনের আহবানে আপনি সাড়া দিবেন কিনা? কিংবা সাড়া দেয়ার আগে কোন কোন বিষয়ে ভালো করে অবগত হওয়া প্রয়োজন?

এই লেখায় এসব প্রশ্নের উত্তর দেয়ার চেষ্টা করেছি। পড়ার পরে আপনি যা জানতে পারবেন—

- গবেষণায় এথিকস বা নৈতিক মান কী এবং কেন গবেষণার ক্ষেত্রে এথিকস গুরুত্বপূর্ণ
- নিজের তথ্য সরবরাহ করার মাধ্যমে গবেষণাতে অংশ নেয়ার আগে যে বিষয়গুলো সম্পর্কে অবহিত হওয়া প্রয়োজন, যেমন—
- মানুষ নিয়ে গবেষণার ক্ষেত্রে গবেষকদের পূর্ব অভিজ্ঞতা
- মানুষ নিয়ে গবেষণার ক্ষেত্রে গবেষণা প্রতিষ্ঠানের সুনাম ও দায়িত্বশীলতা
- সংগৃহীত তথ্য কীভাবে ব্যবহৃত হবে এবং কোথায় প্রকাশিত হবে
- প্রদত্ত তথ্যের সংরক্ষণ ও নিরাপত্তা কীভাবে নিশ্চিত করা হবে

# মানুষ নিয়ে গবেষণা মানে কী?

বিশ্ব স্বাস্থ্য সংস্থার বর্ণনা² অনুযায়ী মানুষ নিয়ে গবেষণা বলতে বোঝায় —

সামাজবিজ্ঞান, বায়োমেডিক্যাল, মনোজাগতিক, ও এপিডেমিওলজিক্যাল গবেষণা যেখানে নতুন জ্ঞান সৃষ্টির লক্ষে পদ্ধতিগতভাবে মানুষের কাছ থেকে তথ্য সংগ্রহ করা হয় যেখানে অংশগ্রহণকারীদের 

- কোনো না কোনো ভাবে পরিবর্তিত (ম্যানিপুলেট) করা হয়, কোনো ইন্টারভেনশন দেয়া হয়, কিংবা প্রত্যক্ষ বা পরোক্ষভাবে শুধুমাত্র নিরীক্ষা করা হয় 

- সংগৃহীত তথ্য যেমন নাম, ঠিকানা, বায়োলজিক্যাল স্পেসিমেন, মেডিকেল রেকর্ড, ইত্যাদি ব্যবহার করে অংশগ্রহণকারীদের চিহ্নিত করা সম্ভব হয়

# গবেষণায় এথিক্যাল স্ট্যান্ডার্ড বা নৈতিক মান

ব্যাপারটি বাংলাদেশীদের অনেকের কাছেই অজানা। বিশেষ করে যাদের এ বিষয়টি সম্পর্কে সবচেয়ে অবহিত হওয়া প্রয়োজন — যেমন বিশ্ববিদ্যালয়গুলো — তাদেরই দেখা যায় এ বিষয়টি নিয়ে সবচেয়ে উদাসীন। আমাদের বিশ্ববিদ্যালয়গুলোতে হিউম্যান সাবজেক্ট রিসার্চের ক্ষেত্রে এথিক্যাল রিভিউর বাধ্যবাধকতা আছে বলে তেমনটা জানা যায় না। যে কারণে অনেক শিক্ষক/গবেষক এ সম্পর্কে অবগত থাকলেও এর বাস্তবায়ন অনুপস্হিত বলা যায়। ‌এ পরিস্থিতিতে এরকম একটি গুরুত্বপূর্ণ বিষয়ে লেখা এবং সেটিকে গ্রহণযোগ্য করে উপস্থাপন করা বেশ চ্যালেঞ্জিং।

গবেষণার এথিকস যারা জীবিত প্রাণী যেমন ইদুঁর, বানর, এসব নিয়ে গবেষণা করে তাদের জন্য যেমন প্রযোজ্য তেমনি প্রযোজ্য মানুষ যখন গবেষণার সাবজেক্ট হিসেবে অংশ নেয় তখনও।

এই লেখাটিতে যেসব গবেষণায় মানুষের অংশগ্রহণ থাকে সেই সব গবেষণার এথিক্যাল দিক সম্পর্কে আলোকপাত করা হয়েছে।

> গবেষণায় এথিক্যাল স্ট্যান্ডার্ড বা নৈতিক মান বলতে বোঝায় কতগুলো রীতি যা গবেষকরা অনুসরণ করেন। এই রীতিগুলো অনুসরণীয় যাতে গবেষণায় অংশগ্রহণকারীদের সম্মান, অধিকার এবং কল্যাণ নিশ্চিত থাকে।

প্রশ্ন হচ্ছে এই নীতি গুলো অনুসরণ করা হচ্ছে কিনা সেটি কে নিশ্চিত করবে?

আর সেখানেই চলে আসে এথিকস কমিটির অস্তিত্ব। এটি এমন একটি বোর্ড বা কমিটি যার কাজ হলো গবেষণায় নৈতিক মান গুলো অনুসরণ করা হচ্ছে কিনা তা রিভিউ করা এবং নিশ্চিত করা।

সাধারণত গবেষকগণ কোন গবেষণা শুরু করার আগে একটি প্রপোজাল তৈরি করেন যেখানে গবেষণার সংক্ষিপ্ত বর্ণনা থাকে যেমন গবেষণার উদ্দেশ্য কী, লক্ষ্য কী, কাদেরকে এই গবেষণায় যুক্ত করা হবে এবং কী কী প্রশ্ন জিজ্ঞেস করা হবে, ইত্যাদি। এই প্রপোজাল টি জমা দেয়া হয় এথিক্যাল রিভিউ কমিটির কাছে। সেখান থেকে অনুমোদন পেলেই গবেষণা শুরু করা হয়।

# এথিক্যাল রিভিউ কমিটি

এথিক্যাল রিভিউ কমিটি হচ্ছে সেই কমিটি যারা কোনো গবেষণার প্রপোজাল বা প্রটোকল রিভিউ করে। রিভিউ করার সময় তারা দেখে গবেষণা করার নৈতিক মান গুলো সঠিকভাবে অনুসরণ করা হয়েছে কিনা সেগুলো।

প্রটোকল গবেষণার এথিকস অনুসরণ করে তৈরি করা হয়েছে কিনা তার উপর ভিত্তি করে এই কমিটি গবেষণার অনুমোদন দেয়। কমিটি অনেক সময় অনুমোদন দেয়ার আগে ক্লারিফিকেশন এর জন্য গবেষকদের ইন্টারভিউ করে থাকে।

এই কমিটি গঠিত হয় কমপক্ষে পাঁচ জন সদস্য নিয়ে। যেসব প্রতিষ্ঠানে নিয়মিত গবেষণা করা হয়, যেমন বিশ্ববিদ্যালয়, গবেষণা প্রতিষ্ঠান — সেসব প্রতিষ্ঠানের নিজস্ব এথিকস রিভিউ কমিটি থাকে।

সুনির্দিষ্টভাবে যে স্ট্যান্ডার্ড গুলো রিভিউ করা হয় তার মধ্যে উল্লেখযোগ্য হচ্ছে—

- ইনফর্মড কনসেন্ট বা অবহিত সম্মতি নেয়া হচ্ছে কিনা
- অংশগ্রহণকারীদের কোন রকম বিপদের আশঙ্কা আছে কিনা বা থাকলে তা স্পস্টভাবে বলা হচ্ছে কিনা
- অংশগ্রহণকারীরা নির্ভয়ে প্রভাবমুক্ত হয়ে সম্পূর্ণ ঐচ্ছিকভাবে অংশগ্রহণ করছে কি না
- অংশগ্রহণকারীদের তথ্যগুলো গোপনীয়তার সাথে সংরক্ষণ করা এবং প্রকাশিতব্য ফলাফল থেকে যাতে করে অংশগ্রহণকারীদের পরবর্তীতে চিহ্নিত করা না যায় সেরকম প্রস্ততি আছে কিনা
- যে তথ্যগুলো সংগ্রহ করা হবে সে তথ্যগুলো গবেষণার লক্ষ্য ও উদ্দেশ্যের সাথে সমন্বিত আছে কিনা। অপ্রয়োজনীয় বা গবেষণার সাথে সম্পর্কযুক্ত নয় সেরকম তথ্য সংগ্রহ করা হচ্ছে কিনা

https://unsplash.com/photos/FNfgJvcMfHQ


